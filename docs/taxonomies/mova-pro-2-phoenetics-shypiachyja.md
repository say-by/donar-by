## Пра Мову прафесіі і для чаго патрэбныя агучванні

Праект [say.by «Мова прафесіі»](https://say.by/pro) распрацоўваецца для навучання і трэніравання размовы ў прафесійных сферах. Мы хочам, каб вакол нас стала больш жывой беларускай мовы. Праходзячы курс для той ці іншай сферы, людзі будуць шмат слухаць і шмат гаварыць, а каб зрабіць заданні, нам патрэбная ваша дапамога з агучваннем. 

### Асіміляцыя паводле шыпячасці-свісцячасці
    
У беларускай мове ёсць свісцячыя гукі: [з], [з'], [с], [с'], [дз], [дз'], [ц], [ц']. І ёсць шыпячыя гукі: [ж], [ш], [дж], [ч]. Калі свісцячы і шыпячы стаяць побач - вымавіць гэта складана, трэба пастарацца і добра напружыць маўленчы апарат. Але навошта? Можна вымавіць два свісцячыя або два шыпячыя запар. Такім чынам, спалучэнне "свісцячы + шыпячы" вымаўляецца як "шыпячы + шыпячы", а спалучэнне "шыпячы + свісцячы" вымаўляецца як "свісцячы + свісцячы". Наступны зычны ўплывае на папярэдні і робіць яго падобным да сябе. Напрыклад, спалучэнне шыпячага і свісцячага [шс'] вымаўляем як доўгі свісцячы [с':].  А спалучэнне свісцячага і шыпячага [зч] вымаўляем як два шыпячыя [шч].

Спалучэнні "жск", "шск" па-беларуску вымаўляем як [ск].

Спалучэнне шыпячага і свісцячага [чц] вымаўляем як доўгі свісцячы [ц:].

Спалучэнні [дч] і [тч] вымаўляюцца як падоўжаны гук [ч:].

Спалучэнне свісцячага і шыпячага [зж] вымаўляем як доўгі шыпячы [ж:].

Спалучэнне свісцячага і шыпячага [сч] вымаўляем як два шыпячыя [шч].

Спалучэнне шыпячага і свісцячага [шц] вымаўляем як два свісцячыя [сц].

Памятайма — чым больш "лянуемся" вымаўляць зычныя гукі, тым лепш.